---
title: "Wag Mong Ipilit ang Tugma ni Ma. Cecilia C. de la Rosa"
date: 2016-10-19
coverImage: "afternoon__birds_and_you_by_raindropmemory.jpg"
---

Hayaan mong kumilos ang iyong tula ayon sa sarili nyang pandama Magmamalay siya sa harurot ng traysikel na maagang mamamasada o sa panawaagn ng barangay tungkol sa mga bagong patakaran sa basura. Ganoon kapangit na mga tunog ang maaring gumising sa kanya, ngunit hayaan mo siyang bumangon. Hayaan mo siyang bumangon mag-isa.

Magtitimpla siya ng kanyang kape, magluluto ng inyong almusal Maghintay ka lang, tiyak naman siyang magyayaya, "Tara, kain tayo." Saka mo lamang siya sasabayang amuyin ang kape, ang tostadong bawang sa sinangag, ang tuyo, ang sawsawang suka't sili. Hayaan mo siyang ipaghain ka, kahit minsan lang. At dahil minsan lang, abusuhin mo na. Abusuhin mo ng masid ang bawat kilos - ang pitik, ang bikas, ang liksi sapgkat oo, naiinip din naman, o nag-iisip din ang tula.

Hayaan mo siyang magkwento ng kanyang mga panaginip, o bangungot kaya, o plano ngayong araw. Papasok ba siya sa trabaho? Linggo pala. Magsisimba? Pero 'wag kang magtanong, magkukusa siya. Pakinggan mo lang. Panoorin. Maari kang pumikit para himukin ang mga larawang tangan ng kanyang mga pangungusap. Maari kang dumilat para pagmasdan siya, at tiyaking siya pa rin ang iyong kaharap. Baka kasi ikaw na ang nananaginip.

Hayaan mo siyang pagmasdan ka. at kung sakali mang siya'y sumimangot 'wag mong ikagalit iyon. 'Di malayong ikabalisa niya ang 'di mo pag-imik, Kung magtanong siya ng "Bakit?" ikatuwa mo ang kanyang pag-uusisa. Minsa'y nasa isang kataga lamang ang puso ng tula.

Doo'y makikita mo ang hangganan ng kanyang pag-aalala, ng kanyang pakikinig, ng kanyang pasensya. Mararamdaman mo ang paghahangad niyang makilala ka. Naghihintay siya. 'Wag kang mangingimbing sabihing Ampait ng kape, o antabang ng sinigang Ipaunawa mo sa kanya ang iyong pangamba Nasaan ka sa panaginip niya? Hayaan mo siyang unawain ka.

Unawain mo rin muna. Ang panaginip ay panaginip lang. Wala roon pero nandito ka sa mesang tumatampok sa isang pagsisimula. "Pasyal tayo," maririnig mo Uubusin mo ang almusal at ididighay ang pangamba.

Kung manatiling asungot ang mga tunog na liligid sa inyong umaga, at kung 'di pa masapol ang mga tamang timpla, tandaan mong nariyan ang iyong tula. May buong araw pa at maraming umaga. May mga gabi rin ng pananalinghaga. 'Di ba sapat iyon para sa puso'y maging payapa? Tulad mo at ng iyong tula, musmos pa ang oras. 'Wag mong ipilit ang tugma.

 

_Cover illustration by raindrop memory: https://www.deviantart.com/raindropmemory_
